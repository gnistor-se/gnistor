---
title: "Samtida marxistisk teori"
date: "2026-03-01 16:00:00"
locations: [Malmö]
forms: [Samtal]
organizer: "Fronesis"
addressName: 
streetAddress: "Brobygatan 7"
postalCode: "214 43"
addressRegion: "Malmö"
addressCountry: "Sverige"
source: https://www.facebook.com/events/23965355133162045/
---
Det växande behovet av verktyg för att förstå och utmana kapitalismens alltmer instabila ordning har drivit fram en global renässans för den marxistiska teorin. Förra året utkom den svenska tegelstensantologin Samtida marxistisk teori. I boken presenteras 37 marxistiska tänkare från olika delar av världen av 43 svenska och andra nordiska forskare, skribenter och aktivister.

Hur kan marxismen hjälpa oss att förstå den krisdrabbade samtiden? På vilka sätt kan det traditionella idéarvet utvecklas, omformuleras och aktiveras i en tid då den breda vänstern förlorar mark till den inflytelserika koalitionen mellan techmiljardärer och auktoritära ledare, framburna av nykonservativa, antifeministiska och fascistiska rörelser? Och vilka verktyg krävs egentligen för att kunna visualisera och frammana en annan ordning än den nyliberalism som nu bryter samman?

Den 1 mars kommer Vanja Carlsson, Anna Engstam, Anders Ramsay och Carl Wilén till Krakel för att prata om antologin, marxismen och samtiden.

Evenemanget är gratis och ingen föranmälan krävs! Arrangeras i samarbete med ABF Malmö.

Under evenemanget har vi ett specialerbjudande: teckna en prenumeration på Fronesis och få Samtida marxistisk teori på köpet för 400 kr!

## Om de medverkande:

VANJA CARLSSON är docent i offentlig förvaltning vid Göteborgs universitet och forskar om offentlig styrning. Hon är också medlem i Fronesis redaktionskommitté. I Samtida marxistisk teori har hon skrivit ett kapitel om Bob Jessop.

ANNA ENGSTAM är doktorand i sociologi vid Lunds universitet. Hennes forskning kretsar kring teoretiserande, kreativitet och metodik. Hon har skrivit ett kapitel om Erik Olin Wright.

ANDERS RAMSAY har disputerat och undervisat i sociologi och ägnar sig numera åt fri forskning om Marx och den kritiska teorin. Han har skrivit ett kapitel om Michael Heinrich.

CARL WILÉN är postdoktor vid Avdelningen för mänskliga rättigheter, Historiska institutionen, Lunds universitet. Han har forskat om marxistisk rättskritik, ideologikritik och den haitiska revolutionen och är medlem i redaktionen för tidskriften Röda rummet. Han är en av redaktörerna till Samtida marxistisk teori och har skrivit ett kapitel om Ellen Meiksins Wood.