---
title: "Internationell utblick: Israel & Palestina i en avgrundstid"
date: "2026-01-26 18:00:00"
locations: [Stockholm]
forms: [Samtal]
organizer: "ABF Stockholm"
addressName: 
streetAddress: "Sveavägen 41"
postalCode: "SE-111 34 Stockholm"
addressRegion:
addressCountry: "Sverige"
source: https://www.facebook.com/events/2377588569378642/
---
**Israel–Palestina i en avgrundstid - Ett samtal med Cecilia Uddén **

Det förödande kriget och massdödandet i Gaza, det eskalerande våldet på Västbanken och den djupa polariseringen mellan och inom Israel och Palestina har försatt regionen - och världen - i ett avgörande skede. Civila lever under extrem press, våldet breder ut sig och de politiska låsningarna fördjupas medan ockupationen fortgår och utökas. Samtidigt präglas den offentliga debatten ofta av förenklingar, starka känslor och snabba positioneringar – snarare än av kunskap om vad som faktiskt sker på marken och varför.

Hur går det att överleva i ett Gaza som till stora delar förintats? Kan människor i Israel någonsin leva i säkerhet? Vad händer på Västbanken när de militanta bosättarattackerna eskalerar? Är försoning och fredlig samexistens längre ens möjlig?
Välkommen till ett fördjupande samtal med Cecilia Udden, journalist och en av Sveriges mest erfarna Mellanösternkorrespondenter. Med lång närvaro i regionen ger hon perspektiv bortom det dagsaktuella – med fokus på maktförhållanden, vardagsliv och de avgörande vägval som nu präglar regionen.

Ett samtal för dig som vill förstå mer – bortom förenklingar och slagord – om en av vår tids mest avgörande konflikter.

Samtalet leds av Helin Sahin, Regionchef för MENA-Asien, Olof Palmes Internationella Center.
