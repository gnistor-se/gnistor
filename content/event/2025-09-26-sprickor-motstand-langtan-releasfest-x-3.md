---
title: "Sprickor, motstånd & längtan – Releasfest x 3!"
date: "2025-09-26 19:00:00"
locations: [Göteborg]
forms: [Fest]
organizer: "Mare litteratur"
addressName: 
streetAddress: "Torggatan 14"
postalCode: "411 05 "
addressRegion: Göteborg
addressCountry: "Sverige"
source: https://www.facebook.com/events/1837015670215738/
---

Välkomna på en trippel releasefest här på Mare på bokmässefredagen!

Dörrarna öppnas kl 19, tilltugg och dryck finnes!

Mer info om böckerna från samarbetspartnern Verbal förlag:

Sprickor, motstånd & längtan efter gemenskap. En kväll, tre författare. Läsningar, mingel och musik. Möte mellan Tornedalen, Sápmi och Sverige, mellan Hisingen, Bergsjön och Kiruna. Jenny Wrangborg, Ali Jonasson och Viktor Krutrök är alla aktuella i höst med varsin bok på Verbal förlag: Det oss som saknar ett vi, I tystnad hit och Edens industritomt.

Möt författarna, hör dem läsa ur och prata om sina böcker och kanske, kanske, kanske blir det några låtar från Höstorkesterns egen Viktor Krutrök som nu debuterar skönlitterärt. 

Mer om respektive bok och författare:

Det oss som saknar ett vi 
Hon söker någon att väga sin tyngd mot, han vill ha någon att forma och stöpa om. 
Det oss som saknar ett vi belyser klasskillnaderna i våra kärleksrelationer och är en befriande uppgörelse med svunnen kärlek. När pojkvännen påminner diktjaget om att bära ut soporna under en födelsedagsmiddag börjar ojämlikheten bli synlig. Jenny Wrangborg (f. 1984) debuterade som arbetarlitteraturens förnyare med den hyllade Kallskänken (2010), följd av Vad ska vi göra med varandra (2014). 

I tystnad hit
Ett liv har givits Sverige. En flytt från finska Sápmi till Hisingens gator. Tystnad, arbete, kroppens och andens alienation; ett liv av små, spruckna rörelser. Kvar blir doften av barr, ett ensamt träd utanför fönstret och minnet som sakta glider undan. I tystnad hit är en berättelse om att söka en plats i sprickorna mellan språk och landskap. Ali Jonasson (f. 1984) har tidigare utkommit med Finnkampen: Sverigefinnarnas illustrerade historia (2025). I tystnad hit är hans skönlitterära debut.

Edens industritomt
Ville, BG och Jesus Palovaara är tjugo-nånting och fördriver tiden med att lösa världsproblemen och filosofera över kaffe och cigaretter på stamstället Svarta Björn. Jobb är ett onödigt ont, det är musikföreningen Tusen Toner och den udda vänskapen som gör att de håller ut. I bakgrunden ekar den stora frågan: När lämnar man Kiruna? Måste man det? Varför ska alla behöva flytta bara för att man inte vill jobba i gruvan eller turistnäringen?
Edens industritomt är en humoristisk och bitterljuv kärleksförklaring till Kiruna.
Viktor Krutrök (f. 1988) är dramatiker samt musiker och låtskrivare i Höstorkestern. Edens industritomt är hans debutroman.
