---
title: "Nekropolitik och kampen om livet"
date: 2025-09-10 18:00:00
forms: [Samtal]
locations: [Uppsala]
topics: [Antifascism]
organizer: "Bokkafé Angbett"
addressName: "Ordenshuset"
streetAddress: ""
postalCode: ""
addressRegion: "Uppsala"
addressCountry: "Sweden"
source: "https://bokkafeangbett.noblogs.org/post/2025/08/23/forelasningsserie-pa-temat-fascism-anti-fascism/"
---
## Föreläsningsserie på temat Fascism & Anti-fascism

Att den politiska utvecklingen är mörk och destruktiv på många håll och på vissa håll dystopisk, kan nog många hålla med om. Vi tycker dock att det saknas ett narrativ när folk pratar om denna utveckling. Orden fascism och anti-fascism är idag mer aktuella än någonsin och vi vill lyfta upp dessa begrepp och perspektiv för att tillsammans försöka förstå vår omvärld bättre.

När mycket förändras och det går så snabbt är det lätt att känna sig vilsen. Vad händer med vår världsåskådning när auktoritära figurer som Trump, Musk, Putin, Erdogan och Netanyahu gång på gång driver sin agenda framåt och högerextrem politik normaliseras? När ett decennium av invandringsfientlig politik lägger grunden för den avhumanisering vi ser av såväl svenskar som palestinier, och det enda vi uppmanas att tänka på inom en politisk kontext är gäng, brott och straff. Kanske detta är en del av förklaringen till hur exempelvis ett folkmord kan streamas framför våra ögon och rättfärdigas av våra politiker.

Vi som bokkafé och vänsterorganisation märker av konsekvenserna av detta. Vi som individer i civilsamhället märker av det, vi som arbetare och studenter. Det är nog närmast oundvikligt för de flesta. Palestinarörelsen är under attack. Miljörörelsen är under stark repression. Fackligt aktiva stämplas som terrorister. Alla som försöker göra någonting för att motverka den råhet och exploatering som plågar vår nutid får allt hårdare repressalier. Nedmonteringen av demokratin, arbetsrätten, folkbildningen och kulturen löper hand i hand.

Vi ser det inte som en slump att de slår just här. Det talar tydligt för vilken typ av samhälle som eftersträvas. Det är lätt att som samhälle och individer dras med i detta, att internalisera denna fascism. Det är alltså desto viktigare för oss som människor, rörelser och samhällen att gå tillsammans. Värna om våra gemensamma kvarvarande institutioner och värderingar, och driva förändringarna vi behöver, på gräsrotsnivå.

Med den här föreläsningsserien vill vi lyfta fram olika aspekter och sidor av fascism och vilken typ av politisk utveckling vi ser i våra samhällen just nu samt prata om vad vi kan göra åt den.

Först ut kommer Paulina de los Reyes och föreläser om nekropolitik och kampen om livet. Nekropolitik är ett begrepp som myntats av filosofen Achille Mbembe för att synliggöra den politiska makten som kontrollerar livet och legitimerar olika former av dödligt våld. de los Reyes kommer att prata om hur vi kan benämna den tid vi lever i och om det politiska ansvaret att formulera alternativ till vår nekropolitiska samtid.

Paulina de los Reyes är professor i ekonomisk historia vid Stockholms universitet. Hon forskar om maktförhållanden under kapitalismen med särskilt fokus på globala relationer och arbetslivets förändrade villkor. Hon har introducerat begreppet intersektionalitet i svenskt sammanhang och skrivit om rasism och gränser. 2016 reste hon som delegat i Womens boat to Gaza, som en del i de internationella försök att bryta blockaden i Gaza.

Innan föreläsningen kommer vi servera mat för 40 kr. Kom gärna och ät med oss!

Matservering: 18.00
Föreläsning börjar: 19.00

Kommande föreläsningstillfällen sker den 22 oktober och 15 november. Mer info kommer!