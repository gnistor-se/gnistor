---
title: "#Backaerik – samling utanför Arbetsdomstolen 15/9"
date: 2025-09-15 12:30:00
forms: [Manifestation]
locations: [Stockholm]
topics: []
organizer: "Svenska Hamnarbetarförbundet"
addressName: "Arbetsdomstolen"
streetAddress: "Stora nygatan 1"
postalCode: "111 27"
addressRegion: "Stockholm"
addressCountry: "Sweden"
source: "https://www.facebook.com/events/1075042658139693/"
---
Måndag 15 september går första ronden i Arbetsdomstolen när det gäller uppsägningen av Hamnarbetarförbundets vice ordförande Erik Helgeson. Då är det så kallad muntlig förberedelse – ett sammanträde i AD för att undersöka förutsättning för förlikning.

Vi tar tillfället i akt att samlas utanför Arbetsdomstolen för att stå upp för föreningsrätten. Uppsägningen av Erik Helgeson är inte ett personalärende, utan ett uppenbart försök att skada fackföreningen genom att ge sig på en enskild förtroendevald. Det berör alla arbetstagare oavsett facktillhörighet.

Slut upp!

-----

Detta har hänt:

I februari 2025 inledde DFDS-ägda Gothenburg RoRo Terminals i Göteborg uppsägningen av Erik Helgeson. Bolaget hävdar att Erik utgör en säkerhetsrisk på grund av uttalanden i media som han gjort i egenskap av talesperson för Hamnarbetarförbundet i samband med den av medlemmarna beslutade blockaden av krigsmateriel till och från Israel.

Tidigt i processen visade sig anklagelserna om att Erik skulle vara en ”risk för rikets säkerhet” vara helt ogrundade. Arbetsgivarens polisanmälan mot Erik lades snabbt ner av Justitiekanslern. Trots brist på sakliga skäl för uppsägning vägrar bolaget att backa – det är tydligt att man efter 20 års anställning vill bli av med en stridbar person för att försvaga fackföreningen.

-----

Därför är Uppsägningen av Erik Helgeson inte ett personalärende utan en attack på fackföreningen:
Samtliga grunder som DFDS-ägda GRT har fört fram som skäl för uppsägningen har direkt koppling till Eriks fackliga arbete. Hamnarbetarförbundets stämningsansökan belyser flera särskilt graverande omständigheter:

• Tidsmässigt samband med facklig seger: Erik Helgeson underrättades om den tilltänkta uppsägningen och stängdes av från sin arbetsplats samma dag som Arbetsdomstolen meddelade att Hamnarbetarförbundets varslade blockad mot militärt gods till och från Israel var tillåten. Detta tydliga tidssamband pekar på en hämndaktion.
• Falska anklagelser och smutskastning: GRT har i ett pressmeddelande påstått att uppsägningen skett med hänsyn till ”rikets säkerhet”, en anklagelse Erik Helgeson fick kännedom om via media. Detta trots att en polisanmälan mot Helgeson, som förbundet menar att GRT var involverade i att initiera, snabbt lades ned av både polis och Justitiekanslern då inget brottsligt ansågs ha begåtts.
• Hindrande av fackligt arbete: Genom avstängningen har Erik Helgeson förhindrats att utföra sina omfattande fackliga uppdrag, vilket allvarligt försvårat förbundets verksamhet på arbetsplatsen. GRT har dessutom ignorerat förbundets tolkningsföreträde gällande Helgesons rätt att utföra sitt fackliga arbete.
• Vägran att förhandla i sak: GRT har systematiskt vägrat att föra en meningsfull dialog och svara på frågor under överläggningar och förhandlingar, vilket strider mot både lag och god sed på svensk arbetsmarknad.
• Användande av gamla och bestridda erinringar: De erinringar från 2020 och 2023 som GRT lyfter fram som grund för uppsägningen gavs när Erik Helgeson agerade i sin fackliga roll, och den senare bestreds av förbundet som grundlös. Att nu använda dessa som svepskäl är oacceptabelt.

Läs mer här: https://hamn.nu/backaerik/